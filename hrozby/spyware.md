# Spyware

#### **Co je spyware?**

Spyware je typ malware, který je velice obtížné odhalit. Skrytě sbírá informace o vašem chování na internetu, historii prohlížených stránek nebo jiné osobní údaje (například čísla kreditních karet). Často také posílá bez vašeho vědomí tyto informace přes internet třetím stranám. Keylogger je typ spyware, který umožní odposlouchávat vše, co napíšete na klávesnici.

#### **Odkud přichází spyware?**

Spyware se často do vašeho počítače nainstaluje společně s jiným programem nebo při otevření infikované přílohy e-mailu. Můžete na něj také narazit na stránkách nabízejících volné stažení různých souborů (například stránky nabízející bezplatné stažení hudby nebo filmů). Vzhledem k omezeným možnostem odhalení spyware tak většina lidí ani netuší, že je na jejich počítači spyware nainstalován.

#### **Jak odhalit spyware?**

V hlavním panelu se mohou objevit nové nebo neznámé ikony programů. Často jsou také vaše vyhledávací dotazy přesměrovány do jiného vyhledávače. Při provádění běžných operací se začnou náhle objevovat podivné chybové zprávy.

#### **Jak odstranit Spyware?**

Antivirové programy s funkcí ochrany proti spyware dokáží odhalit a odstranit z vašeho počítače jakýkoli spyware. Můžete také prověřit podezřelé programy nebo funkce, které jste do vašeho počítače vědomě nenainstalovali.

#### **Jak se bránit před spyware?**

* Ujistěte se, že váš prohlížeč, operační systém i ostatní programy jsou pravidelně aktualizovány a obsahují poslední verze bezpečnostních záplat.
* Nastavte si vyšší úroveň zabezpečení vašeho prohlížeče a ochrany soukromí.
* Při návštěvách stránek pro sdílení souborů se chovejte velice obezřetně.
* Neklikejte na vyskakující reklamy.

zdroj: [Avast](https://www.avast.com/cs-cz/c-spyware)

[\
](https://www.avast.com/cs-cz/c-spyware#academy)
